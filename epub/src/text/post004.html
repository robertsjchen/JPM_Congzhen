<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-CN" xml:lang="zh-CN">
  <head>
    <title>謝肇淛《金瓶梅》跋</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
    <h1 id="calibre_pb_0">謝肇淛《金瓶梅》跋</h1>

    <div class="calibre1">
    
    <p>《金瓶梅》一書，不著作者名代。相傳永陵中有金吾戚里，憑怙奢汰，淫縱無度，而其門客病之，採摭日逐行事，匯以成編，而托之西門慶也。書凡數百萬言，為卷二十，始末不過數年事耳。其中朝野之政務，官私之晉接，閨闥之媟語，市里之猥談，與夫勢交利合之態，心輸背笑之局，桑中濮上之期，尊罍枕蓆之語，駔【⿲馬會】之機械意智，粉黛之自媚爭妍，狎客之從臾逢迎，奴佁之嵇唇淬語，窮極境象，駥意快心。譬之範工摶泥，妍媸老少，人鬼萬殊，不徒肖其貌，且並其神傳之。信稗官之上乘，爐錘之妙手也。其不及《水滸傳》者，以其猥瑣淫媟，無關名理。而或以為過之者，彼猶機軸相放，而此之面目各別，聚有自來，散有自去，讀者意想不到，唯恐易盡。此豈可與褒儒俗士見哉！此書向無鏤版，鈔寫流傳，參差散失。唯弇州家藏者最為完好。余于袁中郎得其十三，于丘諸城得其十五，稍為釐正，而闕所未備，以俟他日。有嗤余誨淫者，余不敢知。然溱洧之音，聖人不刪，則亦中郎帳中必不可無之物也。倣此者有《玉嬌麗》，然而乖彞敗度，君子無取焉。</p>
    
    <p class="gongwen_right">謝肇淛</p>

    </div>
</body>
</html>
